---
layout: post
subtitle: 2 листопада відбулася перша Конференція студентів КМА нового скликання
featured: false
author: ""
author_link: ""
author_facebook_profile: ""
date: "2015-11-17 11:52 +0200"
image: ""
thumbnail: ""
thumbnail_width: ""
thumbnail_height: ""
image_credit: ""
image_credit_link: ""
fotorama: false
categories: 
  - "null"
published: true
title: "Що нарішала Конференція студентів 2 листопада?"
---

2 листопада відбулася перша Конференція студентів КМА нового скликання, членів якої ми обрали в жовтні. Вона мала б складатися з 36 осіб – по одній від кожного року навчання кожного факультету. 

Однак 10 членів так і не було обрано: на десяти потоках ніхто не виявив бажання балотуватися. І це дуже прикро.

Обраним членам теж чи не було пороблено – чекали 15 хвилин, поки збереться кворум. А як було важко знайти охочих рахувати голоси, головувати і секретарювати! Скінчилося тим, що командувати парадом обрали мене.

## Що ми наробили?

**1. Спочатку змінили Положення про студентське самоврядування** – нашу Біблію, Коран і Велесову книгу водночас. Спростили трохи процес підрахунку результатів студентських виборів: відкріпні талони і нумерація бюлетенів затягують процес (на останніх виборах 14 жовтня він і так розтягнувся до четвертої ранку). Внесли кілька технічних поправок. Ну, і дозволили новообраним членам Вчених Рад почати виконувати обов’язки, не чекаючи нового року.

До речі, нові студентські представники вже встигли створити прекрасні фан-сторінки Вченої Ради у Фейсбуці та Вконтакте. Підписуйтеся!

**2. Обрали нову Студентську виборчу комісію** – орган, який проводить всі студентські вибори (спасибі Кепу):
Софія Корн від ФГНу;
Богдан Сапожник від ФЕНу;
Ангеліна Берегова від ФІ;
Микита Євстіфеєв від ФПвНу;
Ольга Трущак від ФПрНу;
Антон Суслов від ФСНСТ.

Виборча комісія відразу провела своє перше засідання, обравши Микиту головою.

**3. Вперше обрали Контрольно-ревізійну комісію** – орган, який буде перевіряти витрачання грошей студентського самоврядування. До її складу увійшли Павло Бондаренко, Анастасія Мезенцева та Ігор Мошенець. Вже наступного дня вони вибрали з-поміж себе голову – Ігоря. Тримайся чуваче!

Чому триматися? Бо голова Контрольно-ревізійної комісії підписуватиме всі платіжки на витрачання грошей студентського самоврядування.

**4. Затвердили Положення про об’єднання студентів.** Відтепер маємо дві форми об’єднань: студентські організації (безстрокові) і студентські ініціативні групи (створені для досягнення певної цілі). На сайті СК буде їхній реєстр. Також СК реєструватиме і розпускатиме об’єднання (досі це робив Відділ з роботи зі студентами). Студентські об’єднання натомість,повинні щоосені подавати до СК план діяльності на наступний рік і звіт за попередній. Дворічне неподання звітів і планів = розпуск об’єднання.

**Важливо!** Всі наявні студентські організації мусять протягом двох місяців перереєструватися в СК за новою процедурою.  
Положення в картинках тут.

**5. Затвердили Порядок використання коштів, виділених на діяльність студентського самоврядування КМА.** Відповідно до нового Закону про вищу освіту університети зобов’язані виділяти студентам 0,5% власних доходів. Точну суму встановлюватиме щороку Вчена рада. Перед цим Конференції студентів потрібно буде затвердити річний бюджет студентського самоврядування, розподіливши гроші між основними статтями видатків:

- діяльність органів студентського самоврядування (окремо поточні і капітальні видатки, гроші адмініструє СК);  
- проведення студентських виборів (гроші адмініструє Студентська виборча комісія);  
- відібрані на конкурсі студентські проекти;  
- проведення студентських заходів (перелік заходів затверджує Конференція студентів, гроші адмініструє СК);  
- поліпшення в гуртожитках (гроші між гуртожитками розподіляє Конференція студентів, гроші адміністують ради гуртожитків);  
- відрядження для участі у заходах, пов’язаних зі студентським самоврядуванням (гроші адмініструє СК).  

Витрачання усіх коштів відбуватиметься за підписами голів СК і Контрольно-ревізійної комісії.
Гіп-гіп-ура! Ми вирішили, за яким принципом розподіляти свої гроші. Тепер можна буде нарешті отримати те, що належить студентам за законом.  

**6. Затвердили Положення про конкурс студентських проектів.** Частину грошей студентського самоврядування планується витрачати на студентські проекти. Вони, власне, обиратимуться на конкурсі, який щороку у жовтні-листопаді проводитиме СК (цього року не встигаємо, тому конкурс на 2016 рік буде в листопаді-грудні).
Ще раз! Кожен із нас зможе отримати гроші для реалізації свого могилянського проекту! Гріх не спробувати, слідкуйте за оголошеннями!
Право подати проект матимуть студентські організації і студентські ініціативні групи.
**7. Затвердили Бюджет студентського самоврядування КМА на 2015 рік.** Маємо 114,25 тисяч гривень. Розподілили їх так:  

![Screen Shot 2015-11-17 at 12.14.10.png]({{site.baseurl}}/media/Screen Shot 2015-11-17 at 12.14.10.png)


Студентських виборів у цьому році більше не буде; конкурс студентських проектів встигнемо провести лише на 2016 рік - тому на ці статті по нулях. Гроші на діяльність органів самоврядування і відрядження поділили відповідно до запиту СК.  

Увага! СК збирає пропозиції щодо того, як витратити ці гроші. Детальніше у Фейсбуці та Вконтакті.  

На заходи зазначили орієнтовну суму – подивимося, скільки грошей потрібно і скільки організатори схочуть і зможуть використати. Поки що до Конференції звернулися лише Вечір знайомств і День ФЕНу, тому саме їх ми внесли до переліку заходів, які можуть отримати фінансування цьогоріч.  

Увага! Якщо ви теж організатор і хочете отримати гроші з бюджету - звертайтеся до СК: є можливість доповнити цей перелік.  

На гуртожитки Конференція не лише визначає загальну суму, а й розподіляє гроші між різними гуртожитками. Щоб отримати гроші, раді гуртожитку потрібно звернутися до Конференції з проханням виділити їх.  

Оскільки на Конференції були представники лише гуртожитку на Троєщині, гроші виділили лише для них. Ніхто з нас не хотів обділяти інші гуртожитки, але було б безвідповідальним давати гроші в нікуди, без відповідного запиту рад.  

Важливо! Конференція звертається до рад гуртожитків на Харківському шосе та бульварі Перова з проханням повідомити СК, чи претендуєте ви на ці гроші. Якщо так – Конференція зобов’язалася перерозподілити їх між гуртожитками на наступному, позачерговому, засіданні, проведення якого очікується в другій половині листопада.  

Ми також закликаємо мешканців гуртожитку у Ворзелі об’єднатися і обрати раду гуртожитку. Не маючи такого легітимного представника, ви не зможете претендувати на частину грошей студентського самоврядування.  

**8. Вирішили вступити до Української асоціації студентського самоврядування.** Студентська колегія вважає, що нам це потрібно – Конференція не стала заперечувати.

На цьому все. Просимо вибачення за затримку зі звітом!
Де ж документи? Протокол Конференції тут.


<p align="center"> <iframe width="480" height="360" src="https://www.youtube.com/embed/44Pv7yoBNmI" frameborder="0" allowfullscreen></iframe></p>

<p align="center">Відео-бонус для сміливців, які дочитали до кінця. Голова Студентської виборчої комісії КМА Микита Євстіфеєв друкує протокол Конференції студентів КМА в СолоПіца на Сагайдачного 2 листопада 2015 року близько 22:40</p>

